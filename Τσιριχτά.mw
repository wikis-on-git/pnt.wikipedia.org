[[File: Τσιριχτά.JPG|200px|thumb|Τα τσιριχτά.]]
[[File:Τσιριχτά (ζουμάρ).JPG|200px|thumb|Με το εβραμμένον το χουλέρ παίρουμε και κςύζουμε το ζουμάρ ντ’ εξέβεν ασ’ απάν το μέρος τη μούστας και σύρομ’ ατό απές σο ζεστόν ελάδ.]]
[[File:Τσιριχτά σο ελάδ απές.JPG|200px|thumb|Τα τσιριχτά απές σο ζεστόν ελάδ.]]
Τα ποντιακά τα '''τσιριχτά''' είναι τα φημισμένα [[ελλενικόν λαλίαν|ελλενικά]] «λουκουμάδες» σα ελλενικά τα ζαχαροπλαστεία. Βέβαια σα ζαχαροπλαστεία κςύνουν και το σιρόπ απάν και κανέλλα. Οι Πόντιοι εδίναν τα μωρά ‘τουν κι έτρωγαν τα τσιριχτά για γλύκισμαν αφού εβάλλανε ζάχαρην ή μέλ’ απάν.

== Τα τσιριχτά σο ποντιακόν τη χαράν ==
Όντες επάντρευαν οι νέοι, πρωτού το εγκλεσιαστικόν μυστήριον (δηλαδή το στεφάνωμαν) και ύστερα απ’ ατό, ο κόσμος εχάρουσον και ετοιμάγουσον να εφτάει τα γλέντεα. Έτρωγαν, έπιναν κι εχόρευαν. Η ποτή ατούν έτον το [[κρασίν]] και το [[ρακίν]], με τα οποία έρχουσαν σο κέφ’. Εσκάλωναν το Σάββατον το βράδον με τα τραγωδίας και τον χορόν κι ετέλεναν τη Δευτέραν το πρωίν. Τα φαΐα ‘τουν έτανε κρέατα [[μουχτερόν|μουχτερού]], [[κοσσάρα|κοσσάρας]], [[βουδ|βουδή]] και ότι άλλο εδίνεν ο καιρόν. Τα σαλάτας ατούν έτανε [[λάχανα]] τη χοραφή. Το χειμώναν εποίνανε και σαλάτα άσπρον λάχανον και στίπα [[πιπέρ|πιπερή]] και λαχανή. Εκτός απ’ ατά εποίνανε και [[σινίν|σινία]], εποίνανε τσιριχτά και [[ωτία]], τα οποία εζούμωναν με [[κοκίν|κοκή]] αλεύρ’.  

Τα τσιριχτά εβάλν’ ατά απάν σα τραπέζεα σα ποντιακά τα χαράντας και αντί για ψωμίν έτρωγαν ατά, σίτεα έπιναν τα κρασία και τα ρακία.

== Ντο πράματα θέλομεν ==
*2 ποτήρεα τςαΐ χαλέ χουλέν νερόν
*1 χουλέρ τςαΐ άλας
*1 χουλέρ τςαΐ μέλ
*1 χουλέρ μαγιάν 
*ςίμισκας ελάδ 

== Πως εφτάμε τα τσιριχτά ==
Ατώρα ας λέγουμε πως εποίνανε τα τσιριχτά για να εγροικάτεν κι εσείς. Αούτο εν η συνταγήν τη γιάγιας ‘ιμ τη Ανατολής: Παίρουμε δυο ποτήρεα τςαΐ χαλέ χουλέν νερόν, έναν χουλέρ τςαΐ [[άλας]] κι έναν πα μικρόν χουλέρ τςαΐ μέλ’. Παίρουμε και ολίγον μαγιάν και λύνουμε τη μαγιάν απές σο νερόν. Ύστερα φέρουμε το αλεύρ’ και κςύνουμε γάλεα γάλεα απές σο νερόν. Παίρουμε κι έναν ξύλινον χουλέρ και ταράζομ’ ατό όσπου να ίνεται ζουμάρ. Ζουμάρ όμως μαλακόν, όχι σπιχτόν. Επεκεί τςιλεάζουμ’ ατό μ’έναν πανίν και βάλλομ’ ατό σ’έναν χουλέν μέρος κι αφήνομ’ ατό περίπου ιμσόν ώραν ν’ανεβαίν’ το ζουμάρ’. Ασού ανεβαίν’ το ζουμάρ’ και ύστερα παίρουμε έναν τέντςερην μικρόν, κςύνουμ’ απές έναν λίτρον [[σίμισκα|ςίμισκας]] [[ελάδ]], βάλλομ’ ατό απάν ση φωτίαν, σο τςαχ ή σον πέςκον και περιμένουμε ως να ψέεται καλά.

Αφού εφτάμε όλεα ατά, παίρουμε το ζουμάρ το ανεβασμένον (όχι το ανανήβ’), βάλλομ’ ατό δίπλα σο τηγάν’, παίρουμε κι έναν ποτήρ’ νερόν κι έναν χουλέρ τςαΐ. Βάλλομε το χουλέρ απές σο νερόν. Με το έναν ςερ παίρουμε ζουμάρ από απές σο ςκεύος, τσουπώνουμε το ςερ εμούν κι εφτάμ’ ατό άμον μούστα. Από ‘πάν αφήνουμε τα δάχτυλα ‘μουν ολίγον ανοιχτά για να εβγαίν το ζουμάρ απάν. Με το εβραμμένον το χουλέρ παίρουμε και κςύζουμε το ζουμάρ ντ’ εξέβεν ασ’ απάν το μέρος τη μούστας και σύρομ’ ατό απές σο ζεστόν ελάδ. Ατό το έργον εφτάμ’ ατό ους να τελείται το ζουμάρ.

Τα ψεμμένα τα τσιριχτά εβγάλουμ’ ατά ασο ζεστόν ελάδ και βάλουμ’ ατά σ’έναν καθαρόν ςκεύος. 

== Συνδέσμεα ==
*[http://www.tithafame.gr/syntages/cea4cf83ceb9cf81ceb9cf87cf84ceac.html Πως εφτάμε τα τσιριχτά] - tithafame.gr (ελλ)


[[Κατηγορίαν:φαΐα|τσιριχτα]]

[[de:Loukoumades]]
[[el:Λουκουμάς]]
[[en:Loukoumades]]
[[es:Loukoum]]
[[fa:لوکومانداس]]
[[fr:Lokma]]
[[it:Loukoumades]]
[[tr:Lokma (tatlı)]]
